# 🌿 feelings-unwritten> ✍️ **Writing doesn’t just express emotions. It heals them.**
> ✍️ "لکھنا صرف جذبات کا اظہار نہیں، بلکہ روح کی تسکین بھی ہے۔"  



> **Not everything we feel is written. But once we write, we finally feel it right.**  

---
---

# افسانہ — وقت کی راکھ میں لپٹا ہوا خواب

ایک دن،  
آنکھ کھلی —  
نہ شور تھا، نہ چہل پہل،  
بس ایک سایہ تھا جو دیواروں پر رینگتا نظر آیا…  
جیسے وقت نے اپنے سارے راز میرے سامنے کھول دیے ہوں۔  

دُنیا دیکھی —  
تو آنکھیں ٹھہر گئیں،  
ہر منظر جیسے وقت کا ایک بچھڑا ہوا لمحہ ہو۔  
ہر چہرے پہ وقت کی دھند بیٹھی تھی۔  

کسی نے پوچھا:  
"تم عمر کے کس حصے میں ہو؟"  
میں چپ رہا —  
"کیونکہ جو احساس میرے اندر تھا،  
وہ لفظوں میں کہاں ڈھلتا ہے؟  

خاموشی بولی،  
سناٹے نے پکارا،  
"کیا ہوا ہے تمہیں؟"  
میں خود سے الجھتا رہا،  
کوئی جواب نہ آیا،  
بس ایک صدی پر محیط سکوت تھا…  

پھر اچانک ایک آواز آئی —  
"مبارک ہو!  
ساٹھ برس ہونے کو ہیں…"  
دل جیسے کانپ گیا —  
"ساٹھ؟"  
یار، ابھی تو کچھ بھی نہیں کیا!  

ابھی تو زندگی کی دہلیز پر کھڑے ہو کر  
اندر جھانکنے کی ہمت جمع کر رہا تھا…  

یہ ہم نے کب کہا تھا کہ مکمل ہو گئے؟  
ہم تو ہمیشہ ادھورے رہے،  
اور ہر مکمل ہوتا لمحہ  
اک نئی کمی لے آیا…  

ہاں، میں نے ضرور دیکھا —  
بہت سے چہروں کو،  
قریب ترین رشتوں کو  
چپ چاپ،  
بغیر الوداع کہے  
دھند میں کھوتے دیکھا…  

مگر میرا دل —  
ابھی نہیں مانتا "الوداع"  
ابھی بہت کچھ ہے  
جو کہنا باقی ہے،  
جو سننا باقی ہے،  
جو ٹھیک کرنا باقی ہے…  

یہ دنیا، یہ مسئلے، یہ بکھرے خواب —  
میرے منتظر ہیں،  
اور میں؟  
ابھی جانے کا کوئی ارادہ نہیں رکھتا۔  

سو،  
نہ الوداع،  
نہ رخصت…  

بس اتنا ہی کہو —  
**دھیان رکھنا،  
کہانی ابھی جاری ہے۔**

---
